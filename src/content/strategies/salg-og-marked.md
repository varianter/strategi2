---
title: Salgs- og markedsstrategi
date: 2020-05-21
version: 1.0.0
authors: [ah@variant.no]
---

## 1 Oppsummering

Vi skal selge givende oppdrag til solide kunder i Norge ved å tilby flinke folk
gjennom et gjennomarbeidet og utfordrende tilbud.

## 2 Kvalifisering av kunder og oppdrag

- **Soliditet** – Vi skal tilby våre tjenester til kunder i Norge som er store
  nok til å kunne motta en faktura på flere hundre tusen kroner.
- **Medarbeidertilfredshet** – Vi skal plukke ut givende oppdrag hvor våre
  konsulenter gleder seg til å gå på jobb de aller fleste dager. Hva som gjør et
  oppdrag givende vil variere fra konsulent til konsulent, men momenter som
  teknologi, arbeidsmiljø, autonomi, tillit, læreglede og mestring må alltid
  vurderes.
- **Inngripen** – Kunder hvor vi har mulighet til å rådgi og komme i inngrep med
  organisasjonen skal vi prioritere. Dette er for å underbygge
  medarbeidertilfredshet i tillegg til å kunne ha større kontroll på bemanning.
- **Bærekraft og etikk** – Det skal kjennes riktig ut å gjøre forretning med
  våre kunder. Vi skal aldri føle ubehag ved kundens forretningsmodell eller
  kundens produkter eller tjenester. Ved et eventuelt salg skal alltid tilbudte
  konsulenter også stå inne for å jobbe for denne kunden. Variant er mangfoldig.
  Konsulenter kan ha forskjellig oppfatning av hva som er riktig å jobbe med.
  Det kan medføre at noen velger å jobbe med noen som andre kanskje ikke ønsker.
  Sammen finner vi gode svar på vanskelige spørsmål.
- **Team** – Vi ønsker at våre folk skal jobbe sammen med andre varianter.
  Derfor prioriteres oppdrag og slag som medfører at flere varianter jobber
  sammen over salg som fører til en variant i ett oppdrag.
- **Geografi** – Våre kunder skal primært være norske. Vi foretrekker å være
  samlokalisert med våre kunder, så kunder nært vårt kontor er å foretrekke. I
  praksis ser vi først og fremst etter kunder i Trondheim, men telependling og
  tilsvarende kan bidra til å oppnå noe av det samme over lengre avstander.
  Merk: vi ønsker ikke pendleoppdrag hvor vi ukentlig flyr våre konsulenter til
  andre byer.
- **Bransje** – Vi skal ikke rette oss inn etter en eller få bransjer. Vi skal
  ikke bevist prøve å segmentere kunder ut fra bransje. Det at noen konsulenter
  kjenner en bransje fra før og dermed ha større vinnermuligheter er positivt,
  men skal ikke brukes strategisk.

## 3 Vinnerstrategi

Våre salg skal vinnes ved å ha et godt og ikke minst riktig produkt i en fin
innpakning. Det betyr

1. flinke folk
2. å forstå hva kunden trenger, og ikke nødvendigvis etterspør
3. å legge inn en ekstra innsats med tilbudet, slik at kunden skjønner at vi
   bryr oss om dette oppdraget.

**Punkt 1** håndteres av rekrutteringsstrategien og strategi for
medarbeiderutvikling.

**Punkt 2** handler om å skaffe oss nok informasjon og bruke riktig
fagkompetanse til å designe en tilnærming som kunden faktisk trenger. Her skal
vi når det er behov, og vi mener det er riktig, være modige og foreslå
utradisjonelle løsninger eller svare opp noe annet enn kunden spør om. Vi mener
at oppsiden med å få jobbe på en måte vi mener er riktig veier opp risikoen for
å tape salget.

**Punkt 3** handler om å kvalitet i finish. Alt fra rettskrivning, til design og
layout på det vi faktisk leverer fra oss. Dette betyr ikke at vi alltid skal
levere 30 siders Illustrator-dokumenter, men at det vi leverer fra oss skal være
av god kvalitet, og bedre enn våre konkurrenter.

## 4 Partnere

Antijanteloven. Vi skal absolutt tro at vi er noe. Og vi tror også absolutt at
andre er noe.

Ved alle større salg, skal vi vurdere om det er smart å samarbeide med flere av
våre gode partnere. Når samarbeid øker vinnermulighetene våre uten å gå utover
de føringene denne strategien ellers gir skal vi forsøke å få til samarbeid.
